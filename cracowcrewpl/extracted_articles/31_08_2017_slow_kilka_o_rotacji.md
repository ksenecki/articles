# Słów kilka o rotacji

August 31, 2017  
Kategorie: Artykuły

Witajcie,  
Z tej strony Kakel i mam nadzieję, że wakacje wam dobrze minęły. Jakiś czas temu Play! Pokemon na swojej stronie ogłosiło coroczną rotację: z formatu Standard wypadają dodatki: Primal Clash, Roaring Skies, Ancient Origins i Double Crisis, zaś z Expanded Archeops NVI oraz Forest of Giant Plants. Czasami spotykam się z pytaniem po co jest rotacja. Mam nadzieję rozjaśnić wam tę kwestię do końca tego artykułu.  
Zacznijmy od najprostszego powodu jakim są pieniądze. Karty Pokemon to dobry biznes a rotacja powoduje, że gracze cały czas muszą kupować nowe karty. Jeśli ktoś zrobi sobie przerwę od grania na trzy lata to po powrocie jego talia jest niegrywalna i pod kątem Standardu niewiele się różni od gracza, który miesiąc wcześniej rozpoczął przygodę z karcianką. Kolejnym, bardziej finezyjnym powodem jest swojego rodzaju świeżość, która pojawia się zaraz po rotacji. Nie wiadomo czy jakieś stare karty, który były przyćmione przez wyrotowane odpowiedniki nagle nie stały się dobre. Najczęściej to zjawisko widać w przypadku Supporterów. Professor Birch’s Observations z karty której nikt nie chciał kiedy w formacie był N stał się trudno dostępnym towarem, kiedy dwa lata temu zostaliśmy bez N’a. Innym przykładem jest M Mewtwo EX (z atakiem Psychic Infinity). Dopóki w formacie były Trevenant XY i Pumpkaboo PHF (Night March) ta karta nie miała szansy być grana ze swoim psychicznym weaknessem. Ale po ich zeszłorocznym wyrotowaniu okazało się, że Mega Mewtwo może być grany i to grany z sukcesami. Niestety kolejna potężna psychiczna karta (Garbodor GRI) zabiła chyba Mewtwo na dobre, ale warto pamiętać, że to dzięki rotacji miała swoje kilka miesięcy na stołach. Trzecia rzecz o której chciałbym wspomnieć to łatwość zdobycia kart przez nowego gracza w przeciwieństwie do formatów takich jak Expanded. O ile karty takie jak Professor Sycamore czy Ultra Ball były wielokrotnie przedrukowywane to często sukces talii opiera się na jednej karcie, która była wydana w jednym secie. Weźmy na przykład Sky Field, kartę bardzo popularną od momentu wydania. Gracze nie mieli problemów z jej zdobyciem, ale gdyby był w formacie także za 5 lat i nie dostałby do tego czasu przedruku, nowi gracze mieliby problem ze złożeniem talii na Sky Fieldzie. W Expanded już teraz zachodzi to zjawisko: Ho-Oh EX DRX stał się w pewnym momencie bardzo popularny, a ponieważ Dragons Exalted wyszło dobre 5 lat temu wszystkie egzemplarze w sklepach internetowych rozeszły się jak świeże bułeczki a cena skoczyła kilkakrotnie. Dopiero wypuszczenie specjalnej talii z Ho-Ohem EX spowodowało, że sytuacja wróciła do normy. Ostatnia rzecz jest dużo bardziej subtelna i gdybym miał ją podsumować jednym zdaniem, to brzmiałoby ono: Im więcej kart jest w formacie tym większa szansa na to, że powstanie przegięta kombinacja kart. Już tłumaczę o co mi chodzi – w każdej grze „multiplayer” są dwa obozy: projektanci gry i gracze. Celem graczy (a przynajmniej ich grupy) jest wygrywać z innymi za pomocą narzędzi, które zapewniają im projektanci. Celem  
projektantów jest utrzymywanie gry w świeżości, aby gracze się nie znudzili i nie przerzucili na inną grę. Więc projektanci eksperymentują z nowymi mechanikami, w przypadku PTCG w samych ostatnich latach mieliśmy do czynienia z pokemonami EX, Mega, Break i GX. Jak to się ma do rotacji?  
Projektanci nie lubią mieć ograniczonego pola na nowe mechaniki. Stąd mamy Pokemony które mają 250 HP (przed wyjściem Mega Pokemonów absolutnym maksimum było 200, a jeszcze wcześniej 120) i ataki robiące 300 obrażeń. I stąd mamy potężne efekty jak chociażby Forest of Giant  
Plants, który pozwala trawiastym Pokemonom ewoluować bez czekania kolejki. Efekt fajny dla graczy, ale dla projektantów bardzo limitujący. Każdy trawiasty Stage 2, którego wymyślą musiał być od tego momentu słabszy od odpowiedników z innych typów, bo dzięki Forestowi był w stanie pojawić się w polu w ciągu jednej tury. Ale w końcu przyszedł czas, kiedy wyszło dobre trawiaste Stage 2: Decidueye GX i do dzisiaj jest ono bardzo potężną kartą. Dzięki temu, że za chwilę Forest rotuje, projektanci mogą z powrotem robić silne trawiaste ewolucje, czego przykładem jest wyjście Golisopoda GX w dodatku Burning Shadows. Niestety problem zostaje w formatach takich jak Expanded, które nie rotują. Dlatego w Expanded widzimy inne rozwiązanie problemu potężnych kombinacji, jakim jest banowanie kart. Forest of Giant Plants nie będzie mógł być używany w taliach w Expanded począwszy od 18 sierpnia dokładnie z tego powodu. A jeśli chcecie zobaczyć jak wyglądałaby gra bez rotacji, w Pokemonie mamy jeszcze Unlimited.  
Czasami spotykam się z następującym pytaniem ludzi, którzy dawno temu mieli epizod z Pokemonami i chcą znów zacząć z nimi przygodę: „czemu nie mogę grać moimi kartami sprzed 10 lat”. Odpowiedź na to pytanie przynosi Unlimited, czyli format, w którym każda karta z każdego dodatku jest dozwolona. Przez to, że nie da się przewidzieć wszystkich kombinacji zachodzącymi między niemal 10 tysiącami kart gra często rozstrzyga się w pierwszej turze. Przedstawię wam pokrótce przykładowe kombo z tego formatu, które wywodzi się z najpopularniejszego pomysłu do Unlimited w historii: PoryDonka. Kombo ma 5 głównych elementów:  
1. Porygon2  
Ta karta pozwala nam swoim Poke-POWER (odpowiednik dzisiejszego Ability) użyć dodatkowego Supportera raz na turę. Bardzo ciekawy efekt, w swoim czasie nie był słaby, ale nie był też za silny.  
2. Devolution Spray  
Karta, którą mieliśmy ostatnio w dodatku Evolutions. Miała niszowe zastosowanie, ale obawiam się, że wyjście Super Scoop Upa w dodatku Burning Shadows wyląduje na dobre w segregatorach. Chcemy nią cofać Porygona2 do ręki, bo resetuje to jego Poke-POWER.  
3. Broken Time-Space  
To samo co Forest of Giant Plants tylko dla wszystkich typów Pokemonów. Jak sama nazwa wskazuje karta jest broken. W naszej talii chcemy w naszej turze ewoluować Porygona w pierwszej turze, użyć Poke-POWER, by użyć dodatkowego Supportera, zagrać Devolution Spraya i powtórzyć cały ten myk, by móc zagrać tyle Supporterów w pierwszej turze ile chcemy.  
4. Lysandre’s Trump Card  
To jest Supporter, którego chcemy używać bez przerwy. Pozwala nam uzyskać wszystkie użyte do tej pory karty (głównie Itemy) i z odpowiednio dobrym dociągiem (a w Unlimited to nie problem) używać ich wszystkich po raz kolejny. By ciągle mieć Lysandre’s Trump Carda na ręce warto grać VS Seekera, którego będziemy również wtasowywać.  
5. Poke Blower +  
To jest Item, którego chcemy używać bez przerwy stosując nasze kombo. Położenie jednego znacznika obrażeń po udanym flipie to nie jest mocny efekt, ale jeśli możemy go używać tyle razy na turę ile nam się podoba to w końcu znokautujemy nawet Wailorda EX.  
Resztę talii stanowią Itemy pozwalające nam dobierać karty (Acro Bike, Poke Drawer + itp.) i Sableye, który pozwala nam zacząć grę nawet po przegranym flipie. Najciekawsze w tej talii jest to, że tylko dwa z tych efektów (Lysandre’s Trump card i Broken Time-Space) były uznawane za mocne w czasie kiedy można było ich używać na oficjalnych turniejach. Zatem w skrócie taktyka tej talii jest następująca: zaczynamy Sableyem, wystawiamy  
Broken Time-Space, zagrywamy nasze Poke Blowery +, wystawiamy Porygona2, używamy z jego pomocą Lysandre’s Trump Card, zagrywamy Devolution Spray, zagrywamy nasze Poke Blowery +, wystawiamy Porygona2… Jeśli zaczniemy, na co dużą szansę daje nam Sableye, to przeciwnik  
nie może nic zrobić, żeby nas powstrzymać. Rozwiązaniem problemu jest banlista, i to rozwiązanie widzimy w Expanded (z kilkoma dobrymi rzutami monetą Shiftry NXD w połączeniu z Forest of Giant Plants też byłby w stanie wygrać w pierwszej turze zaczynając, więc nie jest dziwne, że cały czas jedna z tych kart jest zbanowana). Z tym że jak wspomniałem to połączenia średnich czy też słabych kart bywają przegięte i po zbanowaniu kluczowych elementów talii wygrywających w pierwszej turze (bo PoryDonk to tylko wierzchołek góry lodowej) pojawiłyby się szybko kolejne, wygrywające może nie w pierwszej, ale w drugiej.  
Podsumowując, rotacja to jeden ze sposobów, który wydawcy karcianki stosują, by zapewnić sprzedaż nowych kart oraz utrzymać świeżość w formacie. Moment zaraz po rotacji, czyli ten, w którym pojawił się ten artykuł to świetny moment, żeby eksperymentować z kartami, z którymi wam się nie udało w zeszłym sezonie. Kto wie, może teraz nadeszła ich chwila?

Kakel
