# Najbardziej niedoceniony Item w Standardzie?

December 6, 2016  
Kategorie: Artykuły

Witajcie!  
Dziś artykuł trochę inny niż poprzednie. Po pierwsze trochę krótszy niż to, co zwykle serwujemy, po drugie nawiązuje on formą do artykułów, których prawie nikt już nie pisuje. Jeśli czytaliście moje „Wspomnienia weterana”, wiecie, że PTCG wyglądało inaczej w zeszłej dekadzie niż obecnie. Jedną z rzeczy która była wtedy obecna na każdym kroku, a teraz przepadła jest idea „karty dnia”. Na przykładzie forum internetowego wyglądało to tak:  
codziennie każdy (ale tylko 1 osoba dziennie) miał prawo wrzucić krótki artykuł na temat dowolnej, wybranej przez siebie karty i była to wówczas „karta dnia”. Wtedy pozostali gracze mogli dyskutować na temat jego pomysłów, dodać swoje i ocenić kartę w skali od 1 do 10. Obecnie jednak w momencie ujawnienia karty w Japonii znajduje się ona błyskawicznie w internecie, wyskakuje na facebooku, jest czas napisać może dwa zdania i do ujawnienia następnej karty wszyscy zapominają co ustalili na temat poprzedniej.
Dzisiejszą kartą dnia jest… Repeat Ball PRC.
Repeat Ball to kolejna z serii kart „piłek” obecnych w PTCG niemal od zawsze. Wszystkie miały jedną wspólną cechę: były Itemami pozwalającymi na wyszukanie Pokemona. Nie inaczej jest w tym wypadku. Ten model pozwala na wyszukanie Pokemona o takiej samej nazwie jak dowolny Pokemon znajdujący się już na naszym polu¹. Czemu zatem karta nie jest tak popularna jak Ultra Ball, Level Ball czy Dive Ball? Można się domyśleć, że w wielu sytuacjach nie potrzebujemy drugiej takiej samej karty, tylko wręcz przeciwnie – zupełnie innej. Jeśli mamy na polu Trubbisha czekającego na ewolucję, chcemy mieć możliwość wyszukania nie drugiego Trubbisha, tylko Garbodora. Inna sytuacja: jeśli mamy dwóch różnych atakerów w talii,  
np. Lugię EX i Giratinę EX a nasz przeciwnik zaczął z Raikou przeciwko naszej Lugii… Powiedzmy, że druga nie jest szczytem naszych marzeń. Na dodatek należy pamiętać, że jeśli mamy na polu same wyewoluowane formy jakiegoś Pokemona, np. Gloomy to nie możemy wyszukać Repeat Ballem Oddisha (mimo że fizycznie Oddishe leżą na stole, „w grze” mamy tylko Gloomy). Nic zatem dziwnego, że gracze decydują się na inne piłki, dające większą swobodę (jak Ultra Ball). Niemniej należy pamiętać, że w talii mamy limit tylko 4 kopii danej karty i mimo że czasami chciałoby się grać 5 Ultra Balli, zasady tego zabraniają. Wtedy trzeba sięgnąć po inne sposoby i czasem Repeat Ball jest drugą najlepszą możliwością. Szczególnie  
prawdziwe okazało się to w tym sezonie. Pokażę dwa przykłady talii, w których Repeat Ball zagościł i przeanalizuję, czemu się w nich pojawił, aby pokazać jego mocne strony. Na pierwszy ogień dam rozpiskę Mega Gardevoirów z dużego turnieju w Liverpoolu, która ostatecznie zajęła drugie miejsce. 

Pokemony (14):  
Trainery (38):  
Energie (8):  
4 Gardevoir EX STS  
3 M Gardevoir EX STS  
4 Shaymin EX ROS  
3 Hoopa EX AOR  
2 Professor Sycamore  
2 Hex Maniac  
1 N  
1 Lysandre  
1 Giovanni’s Scheme  
1 Karen  
4 Sky Field  
4 VS Seeker  
4 Ultra Ball  
4 Trainers’ Mail  
4 Gardevoir Spirit Link  
3 Escape Rope  
3 Super Rod  
2 Mega Turbo  
1 Repeat Ball  
1 Fairy Drop  
8 Fairy Energy

Jest to talia, która chce zacząć atakować Mega Gardevoirem już w drugiej turze, stąd aż 4 Shayminy EX i 3 Hoopy EX a tylko 2 Professory Sycamory czy 1 N. Z mojego doświadczenia Ultra Ball to najważniejszy Item w tej talii tuż obok Gardevoir Spirit Linka. Jest to niewątpliwie talia, która jak wspominałem wcześniej, grałaby piątego lub nawet szóstego Ultra Balla gdyby mogła. Czemu jednak Repeat Ball? Zarówno Shaymin EX jak i Hoopa EX są słabymi starterami. Chcemy mieć na początkowej ręce Gardevoira EX, a Shayminy EX i Hoopy EX zagrywać z ręki na ławkę w swojej turze dzięki swoim Abilitkom. A co gdyby była szansa jakoś uratować te rozdania gdzie startujemy Hoopą EX? Np. wyszukać inną Hoopę EX i ruszyć nią całą talię?  
Już chyba widać, czemu Repeat Ball pomaga nam uratować gorsze rozdanie. Zwróćmy uwagę, że w tej talii ma to sens, ponieważ znajdują się w niej aż 3 Hoopy EX (i 4 Shayminy EX), więc szansa, że przy wystartowaniu jedną z nich pozostałe wylądują w nagrodach jest dość niska. Druga talia to Raichu/Golbat, która zajęła miejsce wśród najlepszych 32 talii na turnieju w Orlando.

Pokemony (22):  
Trainery (34):  
Energie (4):  
4 Pikachu BKT  
4 Raichu GEN  
4 Zubat GEN  
4 Golbat GEN  
3 Shaymin EX ROS  
1 Mew EX P_XY  
1 Shuppet ROS  
1 Banette ROS  
4 Professor Sycamore  
2 N  
2 Lysandre  
1 Karen  
4 Sky Field  
4 VS Seeker  
4 Ultra Ball  
4 Level Ball  
4 Trainers’ Mail  
2 Devolution Spray  
1 Repeat Ball  
1 Super Rod  
1 Special Charge  
4 Double Colorless Energy

Raichu to jedna z moich ulubionych kart w tym sezonie. Słabość na elektryczność jest obecnie dość popularna i ta karta pozwala brać nagrody w błyskawicznym tempie przeciwko Pokemonom takim jak Yveltal EX, Shaymin EX czy M Rayquaza EX. W tej talii jej partnerem jest Golbat, który pozwala na osiągnięcie Raichu magicznej liczby 180 obrażeń pozwalającej znokautować Pokemony EX bez dołączonego Fighting Fury Belta. Talia jak wspomniałem jest dość szybka, stąd 4 Ultra Balle i 4 Level Balle pozwalające wyszukać wszystkie nie-EXy z talii. Ale jak widać 8 piłek to wciąż było za mało i jako dziewiątą autor talii postanowił włożyć Repeat Balla. Ma to sens: aż 4 Pokemony znajdują się w talii w 4 sztukach a Raichu chce jak najszybciej zapełnić swoją ławkę. Stąd Repeat Ball pozwalający znaleźć kolejnego Zubata/Pikachu/Shaymina EX. Bardzo przydatne jest również wyszukanie kolejnego Golbata kiedy w polu już jakiegoś mamy a nadal brakuje nam obrażeń by znokautować Pokemona przeciwnika. Podsumowując, Repeat Ball nie jest może najlepszą kartą w formacie, ale talie, które mają już 4 Trainers’ Maile i 4 Ultra Balle a nadal mają miejsce na jakąś kartę przyspieszającą rozstaw powinny ją rozważyć. Najlepiej sprawuje się ona w taliach, które grają grube linie Pokemonów (4-3, 4-4) i więcej  
niż przeciętnie kart takich jak Shaymin EX. Jeśli lubisz szybkie talie, być może to karta dla ciebie.
Mam nadzieję, że podobała wam się „karta dnia”. Podczas swojej przygody z PTCG odkryłem, że najlepsze są do tego karty „na granicy grywalności”.
Żadna frajda dyskutować o karcie w sposób oczywisty dobrej czy beznadziejnej. Jedną z najciekawszych kart w formacie jest Town Map i od momentu wyjścia w Boundaries Crossed ponad 4 lata temu regularnie toczyły się dyskusje czy jest wart miejsca w taliach, a jeśli tak to w jakich.
Sądzę, że Repeat Ball też się zalicza do tej kategorii i chętnie wysłucham waszych opinii na jego temat.

Do następnego razu,  
Kakel

¹Dla przypomnienia: Groudon, Groudon EX, Primal Groudon EX i Team Magma’s Groudon EX są kartami o różnych nazwach i żadna nie pozwala wyszukać pozostałych.  