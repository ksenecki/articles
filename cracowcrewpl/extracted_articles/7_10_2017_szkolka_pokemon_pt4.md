# Szkółka Pokemon #4 – Moje słabości!

October 7, 2017  
Kategorie: Artykuły, Poradniki

Witam Was w kolejnej części Szkółki Pokemon! Serii artykułów, w której staram się skierować Wasz wzrok na inne aspekty gry turniejowej, niż samo wykładanie kartoników z ręki.   
W tej części skupię się na słabościach i o tym jak z nimi walczyć. Na swoim przykładzie opiszę na czym polegają moje słabości i jak staram się grać naokoło nich. Ważne jest to, aby je poprawnie zidentyfikować, ponieważ człowiek najlepiej uczy się na swoich błędach. Nawet coś błahego jak poświęcenie chwili po zakończeniu gry i zadanie sobie pytanie „Dlaczego przegrałem/am?” może dać duże korzyści. Nieraz spojrzenie na nasze zagrania z innej perspektywy pozwala rzucić nowe światło na naszą talię i to, jak nią gramy. Możecie po meczu spytać się Waszego przeciwnika, co zrobiłby inaczej, gdyby znalazł się na Waszym miejscu. Moja przygoda z grami karcianymi zaczęła się 15 lat temu i w tym okresie wielokrotnie  
pytałem po grze mojego przeciwnika, które zagranie w moim wykonaniu uważał za najsłabsze. Warto też samemu się nad tym zastanowić.  
Dwie największe słabości, jakie byłem w stanie zidentyfikować u siebie są ze sobą ściśle związane: tendencja do szybkiego męczenia się, zwłaszcza podczas długich turniejów prowadząca do spadku koncentracji. W wyniku tego bardzo często zdarza mi się pomylić przy liczeniu obrażeń, kart w discardzie, albo po prostu zagrać kartę bez zastanowienia się.  
Podzielę się z Wami moimi przemyśleniami dotyczącymi zmęczenia. Co zrobić, aby po 4-5 rundzie dużego turnieju takiego jak League Cup czy Regionalsy cały czas być skoncentrowanym i grać na „najwyższych obrotach”?  
1. Śniadanie jest najważniejszym posiłkiem w ciągu dnia. Nie możesz się „przejeść”, ale jednocześnie musisz dostarczyć do swojego organizmu dużo wartości energetycznych. Zwróć uwagę na ilość spożytego pokarmu. Jeżeli zjesz za dużo to na początku turnieju możesz czuć się senny, zmęczony. To fatalny start. Spróbuj jajek, białego sera, może owoców. Banany to dobry wybór zarówno przed turniejem, jak i w trakcie. Zapewniają uczucie sytości, a nie przejedzenia.  
2. Pij dużo wody. Może zabrzmieć to zabawnie, ale wyrobi to w Tobie nawyk chodzenia do toalety pomiędzy rundami. Dzięki temu nie doprowadzisz do sytuacji, w której pęcherz zacznie Cię boleć w połowie rozgrywki. Co więcej, będziesz w stanie kontrolować temperaturę swojego ciała. Nie chcesz się przegrzać, bo to prowadzi do przedwczesnego zmęczenia.  
3. Kofeina i cukier pomagają. Nie przepadam za bardzo za kawą i napojami energetycznymi, ale  
ostatni Ogólnopolski Turniej Pokemon pokazał mi, że „energetyki działają”. Odgoniły zmęczenie i pomogły mi oszukać organizm, dzięki czemu byłem w stanie skończyć cały turniej i nie przysnąć. Pamiętajcie, że kofeina działa efektywnie w małych ilościach i dopiero po 30-40 minutach. Nie pijcie jej za często, a jedynie pod koniec turnieju.  
4. Guma do żucia. To może zabrzmieć zabawnie, ale Piterr poruszał już tą kwestię w  
swoim przewodniku turniejowym. Pomaga ona się skupić. Podobny efekt będą miały jakieś lekkie  
przekąski. Spadek koncentracji skutkuje błędnym liczeniem obrażeń oraz straceniem tak zwanego „board awareness”. To drugie to po prostu świadomość tego, co dzieje się na stole, umiejętność wyłapywania szczegółów i pamiętania o nich. Bardzo często łapię się na tym, że nie uwzględnię jakiejś karty i przez to nie jestem w stanie przewidzieć zagrania przeciwnika. Może to być na przykład Fighting Fury Belt ukryty pod jednym z Turtonatorów GX na benchu. Obecność tego Toola sprawia, że Turtonator nagle zaczyna nokautować naszego Tapu  
Lele GX jednym atakiem, bez potrzeby używania umiejętności Steam Up Volcaniona EX. Zagrywanie Ultra Balla po Pokemona znajdującego się w discardzie to również norma. Czy zdarzało się Wam zagrać Shaymina EX albo Tapu Lele GX, kiedy przeciwnik miał na stole Garbodora BKP z  
podłożonym Toolem? To wszystko spowodowane jest utratą koncentracji oraz pośpiechem.
Zauważyłem, że próba „wyeliminowania rozpraszaczy” podczas gry działa na mnie bardzo pozytywnie. Staram się skupić jedynie na tym, co mam przed sobą, na stole. Obserwuję każdy ruch mojego przeciwnika i analizuję go. To bardzo pomaga wyrobić dobre nawyki. Zdarza się, że gracze stosują „skróty myślowe” – zagranie Ultra Balla po Brigette z pominięciem Tapu Lele GX. Pełne skupienie pomaga wyłapywać takie rzeczy zarówno po swojej stronie, jak i przeciwnika. Nie ma pośpiechu. zobaczcie, co robi gracz po drugiej stronie i dopiero wtedy reagujcie. Czy zdarzało się Wam kiedyś, że przeciwnik zagrał VS Seekera, aby podnieść N’a w swoim discardzie, a Wy z rozpędu wtasowaliście rękę do talii? Przecież nie deklarował zagrania. Zawsze poczekajcie, aż gracz „aktywny” sam wypełni wszystkie warunki napisane na zagrywanej przez siebie karcie i dopiero wtedy wykonujcie swoją część. Dobrym nawykiem przy zagraniu N’a jest powiedzenie na głos ile kart sami dobieracie, i ile powinien dobrać  
przeciwnik. On może w takiej sytuacji przytaknąć dając Wam do zrozumienia, że wszystko się zgadza. Unikniecie w ten sposób nieporozumień. Pamiętajcie, że w interesie obu graczy jest pilnowanie zasad, przebiegu rozgrywki oraz efektów kart.

To tyle na dziś. Dzięki za wytrwanie do końca i do napisania!  
/Panda
