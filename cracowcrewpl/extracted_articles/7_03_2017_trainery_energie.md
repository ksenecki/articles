# Rodzaje Kart – Trainery i Energie

March 7, 2017  
Kategorie: Artykuły, Zasady

Kiedy znajdziemy już naszego ulubionego Pokemona i zdecydujemy się zbudować wokół niego talię, szybko zorientujemy się, że bez odpowiednich narzędzi nasz stworek jest niemalże bezużyteczny. Żeby szybko, sprawnie i efektywnie pokonywać kolejnych podopiecznych naszego oponenta, będziemy musieli mu nieco pomóc. Posłużą nam do tego tzw. karty Trainerów, bo choć to do Pokemonów należy zadawanie obrażeń przeciwnikowi, to dzięki tym właśnie kartom gracze mogą egzekwować bardziej zaawansowane strategie, wspierając swoich pupilów w pojedynkach. Z kolei ładując Pokemony kartami Energii, zyskają one zdolność do używania coraz silniejszych i bardziej zaawansowanych ataków.  

KARTY TRAINERÓW  
Karty Trainerów to tak naprawdę silnik naszej talii. Zwykle co najmniej połowa z sześćdziesięciu kart w decku należy do tej klasy. Pełnią one najróżniejsze role, ale to dzięki nim jesteśmy w stanie szybciej i skuteczniej przeszukiwać nasze zasoby, egzekwując zaawansowane strategie, które normalnie byłyby niewykonalne. Dobór odpowiednich Trainerów to praktycznie połowa sukcesu. Poczynając od tzw. „staple” (tłum. „stały”, „podstawowy”, „istotny”), które znajdują się w niemal każdym decku, aż po „techy”, czyli karty wkomponowane w deck w celu odpowiedzi na jakąś popularną w danym momencie strategię lub zaskoczeniu oponenta niestandardowym zagraniem, Trainery są duszą talii. Warto zatem dobrze orientować się w ich funkcjonowaniu. W decku można mieć tylko cztery kopie takiej samej karty Trainera, dlatego ich dobór jest tak ważny i może zaważyć na wygraniu pojedynku.
Rozróżniamy kilka rodzajów Trainerów.  

ITEM CARD  
To podstawowy rodzaj Trainerów, istniejący w grze praktycznie od jej początków. Jak nazwa wskazuje, są to nazwy „przedmiotów”, często zapożyczonych z gier „Pokemona” (np. Moomoo Milk, Super Rod) ale także itemy stworzone wyłącznie na potrzeby PTCG (np. Energy Retrieval, Mega Turbo). O tym, że mamy z nimi do czynienia, informuje nas napisany niebieską czcionką wyraz w prawym górnym rogu karty.  
W ciągu swojej tury gracze mogą używać nieograniczoną ilość Itemów, pod warunkiem, że są w stanie spełnić efekt opisany w działaniu karty. Po ich użyciu kartę należy odrzucić do Discardu. Do kart Itemów często zalicza się też podkategorie „Pokemon Tools” i „Technical Machines”, które opiszemy poniżej.  
Przed wydaniem na Zachodzie kart z dodatku Black & White, wszystkie karty, które nie należały do kategorii „Supporter” i „Stadium” były traktowane jako „Itemy”, chociaż nie posiadały one charakterystycznego dla siebie, niebieskiego napisu. Dopiero wydanie w Ameryce kart z setu BW wprowadziło jasną ich klasyfikację. Karty „Dóbr” (グッズ), jak w Japonii mówi się na Itemy, były tam wyraźnie zdefiniowane już od dodatków HeartGold & SoulSilver Collections.  

POKEMON TOOL  
Specyficzny rodzaj Itemu, który wykorzystywany jest nie bezpośrednio przez graczy, ale raczej przez ich Pokemony. Ich zagranie polega na wsunięciu Toola pod wybranego przez nas Pokemona. Karta ta pozostaje w grze do momentu, aż nasz podopieczny nie zostanie pokonany lub do chwili, aż spełniony zostanie opisany na niej efekt (np. Bursting Baloon spada do discardu wraz z końcem tury przeciwnika, następującej po jego zagraniu).  
Podczas zagrywania Pokemon Tooli, warto rozważnie podkładać je pod nasze Pokemony. Większość z nich (z kilkoma małymi wyjątkami) może mieć pod sobą tylko jednego Toola, a te często nie mogą zostać usunięte, chyba, że zostaną spełnione określone warunki.  
Pokemon Tool pojawiły się po raz pierwszy w dodatku Neo Genesis i inkorporowały do karcianki ideę zaczerpniętą z gier Pokemon Gold i Pokemon Silver, w których to nasze stworki też mogły trzymać różne przedmioty i korzystać z nich w czasie walki bez naszej pomocy.  

TECHNICAL MACHINES  
Kolejny rodzaj Itemów, w pewnym sensie także podkategoria Pokemon Tooli. Aby ich użyć, musimy bowiem zagrać karty TM pod Pokemona.  
Wówczas pozwalają one temu stworkowi na korzystanie z ataku opisanego na karcie, o ile posiada pod sobą odpowiednią ilość Energii. Zwykle, bez względu na to, czy Pokemon wykorzystał opisany na karcie atak czy też nie, TM było odrzucane do discardu na końcu tury, w której zostało zagrane. W obecnej mecie Technical Machines nie występują, jednak przewinęło się ich kilka w przeszłości.

SUPPORTER CARD  
Drugi popularny rodzaj Trainera, który możemy rozpoznać po tekście napisanym czerwoną czcionką w prawym górnym rogu. Supportery, w odróżnieniu od Trainerów, prezentują na sobie jedynie ludzkie postaci (bohaterów gier, anime, a także fikcyjne, stworzone wyłącznie na potrzeby PTCG) i gracze mogą zagrać w ciągu tury tylko jedną kartę charakteryzowaną jako Supporter.  
Karty Supporterów zostały po raz pierwszy zdefiniowane w dodatku Expedition Base Set i od tej pory na stałe zagościły w PTCG. Wtedy też wymagano, aby zagrany w trakcie tury Supporter pozostawał na stole, obok Aktywnego Pokemona, aż do skończenia tury. Pozwalało to uniknąć ewentualnego błędu i zagrania więcej niż jednego Supportera. Zmiana nastąpiła z wydaniem dodatku Black & White, wymuszając od razu odrzucenie zagranej karty do Discardu. Mimo to  
wielu doświadczonych graczy preferowało praktykować pierwotną zasadę.  

STADIUM CARDS  
Karty przedstawione w dodatku Gym Heroes i Gym Challenge, miały w zamyśle twórców charakteryzować przestrzeń, na której toczone są walki Pokemonów. Wraz z rozszerzeniem Diamond & Pearl karty stadionów zostały jednoznacznie zdefiniowane, poprzez umieszczenie w ich prawym górnym rogu zielonego słówka „Stadium”.  
Gracze mogą zagrywać tylko jeden stadion na turę. Jeżeli w grze znajduje się już karta stadionu, wówczas zostaje ona zastąpiona nowym i trafia do Discardu swojego właściciela. Nie można jednak zagrać stadionu, jeśli takowy już znajduje się na stole, niezależnie od tego, kto go wystawił.  
Efekt opisany na kartach stadionów odnosi się do obu graczy, bez względu na to, który z nich ją zagrał. Wyjątek stanowią trzy karty Stadionów wydanych w późniejszych setach XY, które mają podwójny efekt, działający odpowiednio na tego gracza, w którego stronę jest zagrana dana krawędź karty.  
W przeszłości oczywiście istniało jeszcze kilka rodzajów Trainerów, takich jak np. Ace Spece, jednak w tym artykule chciałbym skupić się wyłącznie na aktualnych kartach i zasadach, a temu tematowi poświęcę z pewnością odrębny materiał.

KARTY ENERGII  
Kiedy zdecydujemy się już na korzystanie z konkretnego Pokemona, warto jest pamiętać, że aby ten mógł atakować, potrzebne będą zasoby, aby akcje mógł przeprowadzić. Do tego posłużą nam karty Energii, którymi będziemy ładować naszych podopiecznych. Zgodnie z zasadami, możemy  
zagrać z ręki tylko jedną Energię na turę, jednak istnieje wiele Trainerów, Abilities i ataków, które pozwalają nam ominąć tę zasadę. Przykładowo dzięki karcie Mega Turbo, będziemy mogli zagrać Energię z Discardu do naszego Mega Pokemona. Takich mechanik jest znacznie więcej, jednak na tym etapie nie będę się nad nimi zbytnio rozwodził. Ponadto Energie mogą być użyte do opłacenia kosztów wycofania się. Czasem są też odrzucane w celu opłacenia „kosztów” ataku. Karty Energii dzielą się na Basic (podstawowe) i Special (specjalne).  

BASIC ENERGY  
Energiami podstawowymi nazywamy dziewięć rodzajów kart, które korespondują kolorystyką z odpowiednimi typami Pokemona. Poza nazwą nie widnieje na nich żaden tekst i są jedynymi kartami, których gracze mogą posiadać więcej niż cztery takie same sztuki w talii. Podstawowe Energie zawsze dostarczają jeden konkretny rodzaj energii potrzebnej do wykonania ataku – ten, którego symbol jest na nich wydrukowany lub tzw. Colorless (bezbarwne), oznaczane czarną gwiazdką w białym kółku.  

SPECIAL ENERGY  
Karty specjalnych energii, poza wzmocnieniem naszego Pokemona, często posiadają jeszcze dodatkowy efekt. Czasami są takiego samego typu jak karty Podstawowych Energii, czasem mogą zapewnić dowolny rodzaj Energii pod warunkiem że są spełnione opisane na nich efekty (np. Rainbow Energy, Prism Energy), a jeszcze inne potrafią zapewnić nam nawet kilka Energii naraz, choć zwykle są one „bezbarwne” (np.Double Colorless Energy). W jaki sposób możemy odróżnić je od Energii Podstawowych? A no, zwykle na takich kartach  oznaczonych w lewym górnym rogu napisem „Energy” znajduje się tekst z opisem ich działania i warunkami  
jakie trzeba czasem spełnić, aby skorzystać z ich efektu. W odróżnieniu od Energii Podstawowych, w talii możemy posiadać tylko cztery takie same Energie Specjalne.

