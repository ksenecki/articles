# Przewodnik turniejowy

July 17, 2017  
Kategorie: Artykuły, Poradniki

Dzień dobry, czytelnicy Cracow Crew!  
Z tej strony Piotr „Piterr” Orleański, dziewiętnastoletni gracz z Wrocławia, debiutancko piszący artykuł dla tej właśnie strony. Nie dziwne więc chyba, że chciałbym, żeby mój pierwszy wpis był czymś nietypowym i interesującym – dlatego analizę talii, czy też raport z turnieju zostawimy na inną okazję.  
W gry karciane gramy dla zabawy, odprężenia, w wolnym czasie. Często w domowym zaciszu – ze znajomymi, z rodzeństwem, czy nawet dzieckiem. Zdarza się, że do kupna pierwszej talii i chęci spróbowania swoich sił w tej grze nakłania nas nostalgia wobec naszej pierwszej styczności z Pokemonami, z czasów dzieciństwa. Motywy do rozpoczęcia gry bywają różne, ale czym właściwie jest „gra”? Z kim i gdzie można w nią zagrać?  
W wielu miastach organizowane są Ligi, czyli zwykle dość kameralne spotkania graczy. Zdarzają się również niewielkie lokalne turnieje. Mamy również większe, zagraniczne turnieje, na których przychodzi nam walczyć z graczami z całego świata o liczne nagrody i punkty niezbędne do zakwalifikowania się do Mistrzostw Świata. O ile granie dla zabawy w wąskim gronie osób może przynosić sporo frajdy, o tyle większe, poważniejsze turnieje również przynoszą świetną zabawę – choć do nich, oczywiście, podchodzimy nieco inaczej. Dziś postaram się wnikliwie  
omówić dla Was ich istotę – jakie istnieją duże turnieje, gdzie i przez kogo są organizowane, co można na nich wygrać, jak przebiegają i jak to jest brać udział w takim wydarzeniu, a także jak dobrze się do niego przygotować i dobrze wypaść.  

System turniejowy
Na większości turniejów gra się tak zwanym systemem szwajcarskim („Swissem”). Pary graczy zostają dobierane przez odpowiedni program. W tym systemie naszym przeciwnikiem zawsze będzie osoba o takiej samej lub podobnej liczbie punktów, co my. Zwycięzcy grają ze zwycięzcami,  
przegrani z przegranymi etc. Za wygraną otrzymujemy trzy punkty, za remis jeden punkt, a za porażkę zero. Liczba rund jest zależna od liczby graczy; na małym, ośmioosobowym turnieju lokalnym zwycięzca może zostać wyłoniony już po trzech rundach, a na ogromnych mistrzostwach liczących czterysta osób przyjdzie nam grać dziewięć rund jednego dnia – i dla niektórych nie będzie to koniec!  
Na oficjalnych turniejach najczęściej gramy do dwóch zwycięstw – czyli Best-of-three (BO3), z limitem czasowym 50 minut. Po skończeniu się czasu następują trzy rundy terminacji. Jeśli po tym czasie zwycięzca nie zostanie wyłoniony, to mecz zostaje zakończony remisem.  
Po ostatniej rundzie Swissa zostają wywieszone lub wyświetlone wyniki. Przy niewielkich turniejach jest to już koniec rozgrywek, ale na większych niekoniecznie. Są dwie opcje. Jedną z nich jest granie top cuta – czyli pierwsza czwórka lub ósemka graczy gra ze sobą systemem pucharowym (czyli przegranie gry równa się z odpadnięciem z dalszego turnieju). Jeśli był to odpowiednio duży turniej, to drugiego dnia pierwsza trzydziestka dwójka graczy gra kolejne pięć rund Swissa i dopiero wtedy następuje top cut.  

Ogólnopolski Turniej Pokemon  
Mistrzostwa Polski, nazywane Ogólnopolskim Turniejem Pokemon lub po prostu OTP  
to największy i najbardziej prestiżowy turniej w naszym kraju. Odbywa się on co roku nieprzerwanie od 2003 roku – za nami już 15 edycji! Jest to wydarzenie, w którym większości polskich aktywnych graczy przychodzi wziąć udział. To niepowtarzalna okazja do spotkania przedstawicieli wszystkich ośrodków grających w kraju w jednej sali. Wspólne podróże przez pół Polski ze znajomymi, z którymi dzielimy to samo hobby, spotkanie graczy, z którymi widzimy się raz na kilka miesięcy lub rok – właśnie w dzień OTP – emocjonujące pojedynki i niepowtarzalna atmosfera to coś, dla czego moim zdaniem zdecydowanie warto wydać parę złotych na bilet kolejowy i wpisowe.  
Ja sam wziąłem udział już w siedmiu OTP (jak ten czas szybko leci!). Każde wspominam bardzo miło, każde dość dobrze pamiętam. To swego rodzaju święto karcianki. Lubię przejrzeć czasem galerie zdjęć ze starych turniejów – chociażby po to, żeby zobaczyć, jak gracze się pozmieniali i kto grał w tamtych czasach. Na Omastarze – ptcg.eu/forum – znaleźć można również różnego rodzaju statystyki i informacje – takie jak decklisty graczy, wyniki końcowe, różne ciekawostki.  
Pamiętam moje pierwsze OTP, jak dziś! Było to OTP 2011 w Warszawie. Miałem wtedy ledwie 13 lat i dopiero raczkowałem w karciance. Grałem może od niespełna roku, z początku tylko z kolegami z podstawówki, kiepskimi taliami. Później do Wrocławia wprowadził się gracz, który  
wprowadził nas w bardziej zaawansowane strategie, zaopatrzył nas w karty i przygotował do naszego pierwszego OTP. Ekscytacja była niesamowita, odliczanie dni do turnieju i przede wszystkim ciekawość, jak taki turniej wygląda. Nie zawiedliśmy się; nowe twarze, całe mnóstwo nowych znajomości, ciekawe gry i pełno wymian. Kiepski wynik nie miał żadnego znaczenia – mimo że byłem 41 na 46, to wiedziałem, że za rok znów spróbuję swoich sił i nowe hobby tak łatwo nie zniknie.  
O ile nowi gracze będą kojarzyć jedynie osoby ze swojego ośrodka grającego, o tyle większość graczy będzie się dobrze znała, co tworzy znakomitą, kameralną atmosferę tego tradycyjnego już turnieju.  

Ranga: nieoficjalne Mistrzostwa Polski  
Czas trwania: Jeden dzień  
Jak często się odbywa?: Raz w roku  
Średnia liczba graczy: 35-45  
Średnie wpisowe: 30-40zł  
Nagrody: boostery, często trofeum i dodatki w postaci kart promo, kart alterowanych etc.  

League Challenge i League Cupy
O ile League Challenge i Cupy w Polsce nie należą do dużych turniejów i nie różnią się zbytnio od zwyczajnych lokalnych turniejów, to zdecydowanie warto o nich wspomnieć. Sam fakt, że je mamy jest swego rodzaju sukcesem. Przez wiele lat, jako Polacy, staraliśmy się o uzyskanie możliwości do organizowania oficjalnych turniejów – czyli takich zatwierdzonych przez The Pokemon Company International. Niestety bezskutecznie. Dopiero od tego sezonu, wraz ze zmianą systemu turniejowego, ruszyły w naszym kraju najpierw League Challenge, a następnie Cupy.  
Dlaczego to takie ważne? Sama forma turniejów nie różni się od tej, którą do tej pory stosowaliśmy. Chodzi głównie o nagrody. Pomijając wsparcie ze strony TPCi, które to wysyła nam maty do gry i karty promo (co również jest niesamowitym przełomem dla naszej sceny PTCG), orzymujemy też coś bardziej bezcennego. Championship Pointy, czyli punkty, dzięki którym można dostać się na Mistrzostwa Świata. Dotąd dostanie się na nie było dla wielu z nas nieosiągalne – wiązało się z licznymi wyjazdami i poświęceniem na nie bardzo dużych kosztów. Teraz jednak za turnieje w samej Polsce można zdobyć większą liczbę punktów i uzupełnić je jednym czy dwoma sukcesami na turniejach rangi międzynarodowej.  
Jak dotąd League Cupy odbyły się w Polsce w takich miastach jak Warszawa, Łódź i Wrocław, natomiast League Challenge miały miejsce, poza wyżej wymienioną trójką, w Trójmieście i Krakowie.  

Czas trwania: Jeden dzień  
Jak często się odbywają?: Challenge raz na miesiąc w danej lokalizacji, Cup raz na trzy miesiące  
Średnia liczba graczy: 8-25  
Średnie wpisowe: 15-50zł  
Nagrody: boostery, karty promo, punkty Championship Points (55 za zwycięstwo Cupa, 15 za zwycięsto Challenge’a etc.)  

Większe turnieje zagraniczne – kiedyś  
Debiutem Polaków na arenie międzynarodowej było Prague European Cup 2012. Dotąd na miano „większych” turniejów zasługiwały turnieje, na których pojawiali się przyjezdni z innych miast, na czasem 15 czy 20 osób.  
Mistrzostwa Europy w Pradze? To był dopiero przełom. Kilkaset grających osób w gigantycznej hali, profesjonalni sędziowie, sklepy z akcesoriami do gier, wiele różnych języków, gracze w każdym wieku – od pięciolatków po sześćdziesięciolatków. Rozgrywki na podłużnych stołach, para obok pary. Oczekiwania na parowania, przepychanie się przez tłumy, żeby dojrzeć numer stolika, przy którym będzie czekał kolejny z rywali. Już na pierwszym takim występie naszej reprezentacji jeden z nas odniósł sukces – Marcin „Rexio” Kurek wszedł do pierwszej ósemki!  
Ja, Inumaru i Major graliśmy wtedy jeszcze w niższej kategorii wiekowej, Seniorach, więc braliśmy udział w mniejszym turnieju. Mimo to atmosferę było czuć, a rozgrywki nie należały do najłatwiejszych.  
Później nadeszła pora na ECC – czyli European Challenge Cup w Arnhem, w Holandii. Głównym impulsem i motywacją do wybrania się na taki turniej był Tomasz „Qzin” Chmura, krakowski gracz, który samotnie pojechał na ECC 2013 i zdołał dojść na nim do ćwierćfinału (pierwszej ósemki). Sukces ten narobił smaka innym polskim graczom i rok później do Arnhem zawitała nas równo dziesiątka.  
Rajdy po zagranicznych turniejach trwały dalej, często z sukcesami naszych rodaków. Zaliczyć do nich możemy spektakularne drugie miejsce Bartosza „Bartiego” Skrobackiego i top 8 Michała „Yabola” Petruka na Supernova Blast w Miediolanie, drugie miejsce Yabola, top 4 Konrada „Końska” Kowalskiego i top8 Artura „Arturomoda” Rosińskiego na Arena Cupie w Berlinie w 2015 i moje zwycięstwo na tym samym turnieju rok później, wraz z top 8 Mateusza „Bulbinka” Sieradzana.  

Większe turnieje zagraniczne – dziś (Special Eventy, Regionalsy i Internationalsy)
Teraz obecność Polaków na turniejach zagranicznych jest normą. Jeździ Team Wesołe Pierogi, na londyńskich Internationalsach oglądać mogliśmy również dwójkę przedstawicieli Cracow Crew – Pandę i Bonka, natomiast na Regionalsy w Malmo wybrała się trójka graczy z Trójmiasta, z czego Robert Kędziora zakończył turniej na zaszczytnym czternastym miejscu, ocierając się o top 8. Swoich sił próbują coraz to nowe osoby, może zachęcone sukcesami znajomych polskich graczy, może skuszeni większymi nagrodami lub po prostu chcący sprawdzić swoje umiejętności.  
W sezonie 2016-2017 na sześć Regional Championships na pięciu z nich Polska miała swoich reprezentantów (od trzech do dziesięciu)(w Dortmundzie, Lipsku, Sheffield, Birmingham i Malmo). Najbardziej obfitym turniejem zagranicznym w reprezentantów naszego kraju były  
International Championships w Londynie, w którym grała nas dwunastka.  
Był to pierwszy sezon z nowym systemem i muszę przyznać, że naprawdę warto teraz trochę pojeździć. Turnieje są większe, na Regionalsach gromadzi się zwykle od 150 do 370 graczy, co tworzy niesamowitą atmosferę i naprawdę robi ogromne wrażenie. Profesjonalny live stream, dobrzy gracze, którzy mają na swoich kontach już wiele imponujących osiągnieć, liczne side eventy – na takim turnieju nie da się nudzić! Również nagrody zostały bardzo powiększone – walczy się o tysiące dolarów, a nawet robiąc top 64 na Regionalsach otrzymujemy 16 boosterów.  

Czas trwania: Special Event jeden dzień, Regional Championships dwa dni, Internationalsy trzy dni
Jak często się odbywają?: (w Europie) około sześciu Regionalsów na sezon, około pięciu Special Eventów, jedne Internationalsy  
Średnia liczba graczy: Special Eventy ~50-100, Regionalsy ~150-370, Internationalsy ~500  
Średnie wpisowe: ~150zł  
Nagrody:  każdy gracz otrzymuje kartę promo, playmatę, pudełko na karty, na Internationalsach są dodatkowe upominki w postaci chociażby  
przypinki i smyczy. W zależności od zajętych miejsc liczne boostery, booster boxy, nagrody pieniężne, trofea, punkty CP  

Jak dobrze przygotować się do dużego turnieju?  
Przygotowałem dla Was również kilka prostych porad, o których warto wiedzieć przed debiutem na międzynarodowych rozgrywkach. Wybór talii Bardzo ważną rolę przed turniejem odgrywa tzw. meta call, czyli przewidywania odnośnie tego, jakie będą najpopularniejsze talie. W tym celu  
warto śledzić wyniki innych turniejów i zastanowić się, ile może się od ich czasu zmienić. Czy wyszedł w międzyczasie dodatek z kartami będącymi w stanie ulepszyć któryś z archetypów lub skontrować najpopularniejszy? Czy dana talia dominuje metę już przez jakiś czas i wygląda na to, że ludzie wciąż nie znaleźli sposobu na skontrowanie jej i jednocześnie nie przegrywanie z resztą talii? Nie należy iść też z tym za daleko. Najlepiej moim zdaniem wybrać talię, z którą sami czujemy się najbardziej komfortowo – nawet jeśli nie jest powszechnie uważana za talię z pierwszej trójki czy piątki. Nie powinno się też przesadzać z techami, czyli kartami pomagającymi na jakiś konkretny matchup. Najlepiej pójść w „consistency”, czyli grać dużo kart pomagających nam zrealizować główną strategię swojej talii.

Ogranie się
Trening czyni mistrza! Kluczem do sukcesu jest znanie swojego decka i wszelkich asów w rękawie. Nie możesz w trakcie meczu na najpopularniejszy archetyp zastanawiać się, który Twój attacker spisze się tu najlepiej. Są rzeczy, które musisz wiedzieć, a żeby je poznać nie ma  
innej możliwości, niż po prostu dużo grać. Umów się ze znajomymi, powiedz, że zależy Ci na przetestowaniu jakiegoś konkretnego matchupu. Idzie Ci pod górkę na Garbodory? Siadając przeciwko Garbodorowi na dużym turnieju musisz wiedzieć, jakiego attackera priorytetyzować, ile możesz zrzucić bezpiecznie itemów etc.

Znajomość innych talii
Oprócz znania swoich sześćdziesięciu kart powinieneś również wiedzieć, co możesz napotkać u przeciwnika. Pooglądaj popularne, „modne” decklisty. Wiedz, czym ludzie grają i nie daj się zaskoczyć. Grając na Decidueye/Ninetales wiedz, że możesz spodziewać się Espeona EX i nie  
zdziw się, cóż to za wynalazek, gdy Twój przeciwnik zmulliganuje Raichu i Strong Energy.  

Czas
To bardzo częsty problem wśród debiutantów na dużych turniejach zagranicznych. 50 minut do dwóch zwycięstw nie jest tak częstym formatem na turniejach lokalnych, przez co nagle okazuje się, że ciągle remisujemy. Poćwicz grę w takim formacie i pamiętaj, że jeśli wygrasz pierwszą grę, a druga Ci nie idzie, to czasem warto ją szybko poddać, żeby zostawić sobie więcej czasu i walczyć o trzy punkty, zamiast cieszyć się jednym.  

Sen
W hotelu ze znajomymi, w przeddzień turnieju? Testowanie do drugiej? Na testy już za późno! Wyśpij się! Nie myśl już o potencjalnych zmianach w talii, nie zastanawiaj się, na jakiego to prosa możesz jutro trafić. Nastaw budzik tak, żeby obudzić się w fazie REM i zacznij długi, ciężki dzień będąc wyspanym, ze świeżym umysłem.  

W trakcie turnieju
Zaopatrz się w wodę i gumę do żucia. Jedz regularnie. Guma pomaga się skupić, zająć się czymś, zwłaszcza pod koniec dnia. Podczas gier myśl tylko o tym, co dzieje się teraz. O swoich możliwościach na zwycięstwo, o polu przeciwnika, przejrzyj discardy i nie myśl o głupotach – o tym, ile musisz jeszcze wygrać gier, żeby zrobić topkę, o tym, jak idzie pozostałym. Po prostu się skup i daj z siebie wszystko, a na pewno przyniesie to lepsze rezultaty! 

Dziękuję wszystkim, którzy dotrwali do końca. Mam nadzieję, że nie zamęczyłem Was za bardzo i że dowiedzieliście się czegoś nowego. Do zobaczenia na turniejach!

Pozdrawiam,  
Piterr