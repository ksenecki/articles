# Wspomnienia weterana – część 1

October 31, 2016
Kategorie: Artykuły

Witajcie!  
Dziś zabiorę was w podróż w przeszłość karcianki. Skupię się na erze, którą wspominam najlepiej, mianowicie setach EX (odpowiadające 3. generacji gier na Game Boya, czyli: Ruby, Sapphire, Fire Red, Leaf Green i Emerald). Ale zanim opowiem o tych latach, co nieco o tym, co było przedtem.
Karcianka w Polsce to na początku zeszłej dekady był dziki zachód. Po pierwsze do 2004 roku jedynym obowiązującym formatem był Unlimited (wszystkie sety dozwolone), co sprawiało, że przegięte karty z Base Setu (takie jak Professor Oak czy Computer Search) były chodliwym towarem, a te z późniejszych setów (Rocket’s Sneak Attack, Gold Berry) niemal nie do zdobycia. W obecnych czasach zrobiłoby się po prostu zamówienie z jednego z licznych serwisów sprzedających single, niestety wtedy ta branża dopiero się rozwijała i miało się do wyboru tylko złodziejskie ceny albo wysokie koszty przesyłki, jeśli w ogóle była możliwość wysyłki do Polski. Kraków był głównym ośrodkiem gry mającym ponad 20 aktywnych graczy i przez  
długie lata królowały tam talie na Rocket’s Zapdosie. Wreszcie zdecydowaliśmy, że trzeba przeprowadzić pierwszą rotację: 2004/05 był sezonem przejścia na Neo-on. Po dwóch latach okazało się, że nowe karty niemal całkowicie wyparły te starsze z formatu (wyjątkami były: Gold Berry, Double Gust, Pokemon Trader i Bill, który nie był wtedy Supporterem), mogliśmy przejść na EX-on (sety od EX:Ruby&Sapphire wzwyż).  
Zanim przejdę dalej i zacznę opowiadać o rozgrywce, nakreślę jak wyglądało granie w PTCG w roku 2006. Nadal byliśmy 2 formaty za Zachodem, ale nam to nie przeszkadzało. Przez lata powstała ciekawa dynamika z Zachodem. Artykuły na temat karcianki, które teraz codziennie pojawiają się w różnych miejscach sieci były rzadkością. Większość, czego można się było dowiedzieć z zagranicznych forów to pomysły na talie innych graczy i raporty z turniejów, gdzie chwalili się swoimi wynikami. Co więcej, wszystko o czym pisali było o ówczesnym Standardzie (wówczas nazywał się on „Modified”), a my mieliśmy swoje własne „Expanded”. Stąd wszyscy byli skazani na swoje pomysły, ewentualnie zmodyfikowane coś, o czym usłyszeli  
od kogoś znającego angielski na tyle, by czytać zagraniczne fora (nie wiedząc czy to w naszym dzikim formacie będzie Tier 1 czy talia do śmietnika).  
Decklisty najlepszych talii nie cyrkulowały nawet w dziesiątej części tak płynnie jak dzisiaj i nawet jeśli znało się zarys talii, do dobrej rozpiski trzeba było dotrzeć przez porady innych graczy lub godziny testów na turniejach. Komunikacja między graczami to były rozmowy na Gadu-Gadu, wchodzącym Skypie albo przez fora internetowe (z czego chyba tylko ostatnie pozwalało wtedy na dyskusję wieloosobową). Jedynym programem, który pozwalał na granie przez internet przez długi czas był Apprentice – służący do gry w Magica i potrzebujący łatki, by można było grać w PTCG.
Pierwszą alternatywą był LackeyCCG (wczesny 2007 r. jeśli mnie pamięć nie myli), który działał na tej samej zasadzie i też wymagał łatki, więc nie wiem, który z programów mam w pamięci tworząc dalszy opis. Łatka ta nie dawała możliwości zautomatyzowanej gry jak obecnie PTCGO, zawierała jedynie skany. Wszystko w rozgrywce wymagało zrobienia takich samych kroków jak w papierowej grze. Na początek każdej tury (po zadeklarowaniu przez przeciwnika w czacie, który atak wykonuje i położeniu wirtualnych counterków) trzeba było nacisnąć przycisk „dobierz kartę”. Natomiast, przykładowo, zagranie Pokeballa wyglądało następująco: przeciągam Pokeballa z ręki na pole gry -> znajduję w menu „rzut monetą” -> jeśli wynik to  
heads, naciskam w menu „ujawnij mi talię” -> z ujawnionej talii biorę Pokemona i przeciągam na pole gry, by przeciwnik mógł zobaczyć, co wyciągnąłem -> naciskam „zakryj talię” -> naciskam „przetasuj talię” -> przeciągam Pokeballa do stosu odrzuconych kart, a znalezionego Pokemona na rękę. Męczące, ale nie było alternatywy, więc jeśli chciałem zagrać z kimś spoza Warszawy (albo nawet z innym warszawiakiem wieczorem), odpalaliśmy Apprentice’a lub Lackeya i graliśmy.  
Format EX-on był bardzo złożony i zupełnie inny od obecnych. Najpierw przedstawię pokrótce różnice między dzisiejszymi zasadami a ówczesnymi.
Zaczynający gracz nie dobierał karty i nie mógł zagrać Supportera. Zamiast Ability były Poke-POWERy i Poke-BODY. Te pierwsze trzeba było aktywować (np. pozwalały coś zrobić raz na turę), a te drugie działały cały czas. Rare Candy można było zagrać w pierwszej turze lub turze wyłożenia danego Pokemona i można było nałożyć Stage 1 lub Stage 2. Było to bardzo istotne: bywały gry, kiedy zaczynający gracz miał w swojej pierwszej turze już Stage 2 na stole. Większość talii opierała się na ewolucjach, przez co gra była dużo wolniejsza (koncept „Big Basics” przepadł gdzieś po drodze wraz z Rocket’s Zapdosem). Na dodatek jedynymi Trainerami, które pozwalały wyszukać ewolucje w talii były Supportery. Stąd gracze spędzali  
pierwsze dwie tury wyszukując Pokemony, a nie okładając się wzajemnie potężnymi atakami za jedną energię. Przez to, że dużo miejsc w talii zajmowały Supportery wyszukujące i często również Pokemony mogące wyszukiwać rzeczy z talii z ławki, gra polegała dużo częściej na znajdowaniu odpowiedniej karty w danej turze, a nie dociąganiu wielu kart celem dobrania tego, co jest potrzebne. Miało to kilka konsekwencji. Po pierwsze:  
Rocket’s Admin. będący pierwowzorem powszechnie spotykanego obecnie N’a pojawiał się w góra 1-2 sztukach, bo wtasowanie ręki przeciwnika niewiele dawało przy możliwości wyszukania przez niego Supportera w następnej turze. Po drugie: w taliach z biegiem czasu pojawiało się coraz  
więcej Pokemonowych techów w jednej sztuce, jeśli to były Basici, a w liniach 1-1 w przypadku ewolucji. Przykładowym techem mógł być Wobbuffet w talii psychicznej – pierwszy „Safeguard” w historii karcianki. Innym aspektem formatu było niewiarygodne wręcz zbalansowanie. Podobnie jak teraz, gracze mieli do dyspozycji Pokemony-ex, z tym że nie były to wyłącznie Basici (Raichu ex musiał wyewoluować ze zwykłego Pikachu). I o ile teraz mogą korzystać one ze wszystkich bonusów przysługujących „zwykłym” Pokemonom, wtedy tak nie było. Mnóstwo Tooli i Specjalnych Energii nie działało przy Pokemonach-ex. Przykładowo Fluffy Berry (obecnie Float Stone) nie mogło być dołożone do Pokemonów-ex. Jeśli chciało się oprzeć strategię na Pokemonie-ex, trzeba było zrezygnować z wielu mocnych kart. Zresztą dużo kart miało efekty uboczne. Double Rainbow Energy mogła być dołożona tylko do ewolucji nie będących exami i na dodatek obniżała zadawane obrażenia o 10. Mimo tego była ona grana, bo była zbalansowana tak jak wszystko inne, tak samo exy (obecnie można by pomyśleć, że przy takich obostrzeniach były niegrywalne, ale ich moc była tego warta). Innym bardzo ważnym elementem formatu były kontry. Każda mocna karta dostawała niemal od razu kontrę. Pidgeot, o którym rozpiszę się później był najlepszą kartą w formacie. Dwa sety później wyszedł Battle Frontier, wycelowany w niego i szalejące Pokemony Dark. Ale jeszcze ciekawszą rzeczą było to, że nierzadko gracze techowali u siebie kontry na te kontry. Przykładowo, jeśli jako użytkownik Pidgeota bałem się Battle  
Frontiera, grałem więcej stadionów i starałem się zawsze mieć na ręku coś do zbicia Battle Frontiera (można było zawczasu go wyszukać Pidgeotem).
Sprawiało to, że najlepsi gracze często planowali na kilka tur do przodu i jak to ktoś kiedyś powiedział gra przypominała bardziej szachy. Szczególnie widać to było w przypadku stadionów, nie było niczym nadzwyczajnym poświęcenie 4-5 miejsc w talii na stadiony, by to nasz był zawsze „na wierzchu”.  
Zanim przejdę do omówienia najważniejszych kart, podam przykładową talię, spędziłem na bawieniu się nią ponad dwa lata i odkurzyłem ją na mini-turnieju w 2014 roku, kiedy zagraliśmy właśnie w EX-only. Była to talia jakich wiele w ówczesnym formacie: atakujący ex, Stage 2 jako wsparcie i Pidgeot żeby wszystko miało ręce i nogi. Ciekawostka: bazuje ona luźno na Starter decku, ale po mnóstwie modyfikacji tego nie widać. Oto Scizor/Metagross/Pidgeot, w skrócie SMP:  

Pokemony (24):  
Trainery (24):  
Energie (12):  
4 Dunsparce SS  
4 Beldum HL  
2 Metang DX  
3 Metagross DX  
1 Metagross HL  
1 Metagross ex PK  
2 Scyther UF  
2 Scizor ex UF  
2 Pidgey FRLG  
1 Pidgeotto FRLG  
2 Pidgeot FRLG  
4 TV Reporter DF  
3 Celio’s Network CG  
2 Professor Elm’s Training Method DF  
2 Steven’s Advice PK  
2 Copycat DF  
1 Rocket’s Admin. TRR  
4 Rare Candy SS  
2 Windstorm CG  
1 Island Cave HL  
1 Space Center DX  
1 Pokemon Retriever TRR  
1 Holon Farmer DS  
7 Psychic Energy PK  
4 Metal Energy PK  
1 Warp Energy PK 

Warto tu wspomnieć, że wtedy nie było podstawowych energii mrocznych ani metalowych, typy te miały do dyspozycji tylko po 4 sztuki energii specjalnej, a typy smoczy i wróżkowy nie istniały. Głównym atakującym jest Scizor ex, który po redukcji z metalowych energii i swojego pierwszego ataku przyjmuje na siebie obniżone obrażenia, po czym dzięki swojemu Poke-BODY niszczy ewolucje przeciwnika drugim atakiem. Metagrossy manipulują energiami, a Metagross ex jest zapasowym atakerem.
Przechodząc do sedna: zacznijmy naszą analizę od Pidgeota. Quick Search to jeden z najmocniejszych Powerów, jaki gracze mieli kiedykolwiek do dyspozycji. Pozwalał nam wyszukać co turę jedną kartę z talii, czyli dawał nam „darmowego Computer Searcha”, co obrazuje jak silna to była karta.
Na dodatek atak był całkiem mocny jak na Pokemona, który miał tylko siedzieć na ławce i wyszukiwać coś co turę. Clutch blokował retreat, co dawało czas na rozstaw, jeśli na aktywie było coś niepożądanego przez przeciwnika i potrafił uderzyć po weaknessie (Pokemony będące obecnie typu smoczego miały wtedy weakness na Pokemony bezbarwne i pojawiały się czasami w taliach). Dodajmy do tego, że był łatwo dostępny (znajdował się w theme decku) i mamy najlepszą kartę w formacie. Niech najlepszym dowodem będzie fakt, że dużo Trainerów w talii miało za zadanie chronić Pidgeota przed jego najpopularniejszymi kontrami, należą do nich Windstorm (zrzucający wspomnianego Battle Frontiera z pola lub Cessation Crystal – toola blokującego Powery) i Space Center (wyłączał Poke-BODY wyłączające Pidgeota, np. Solrocka).  
Z kolei Dunsparce jest chyba najlepszym commonem wszech czasów. Starter marzenie, w pierwszej turze pozwala postawić trzy Basici na ławkę (w tej talii np: Belduma, Scythera i Pidgeya) i zamienić się atakiem na coś, co ma potencjał uderzyć w przyszłej turze. Z kolei jeśli potrzebujemy kupić trochę czasu, by wyjść z dead handa, możemy zawsze flipać o paraliż drugim atakiem. Wiele gier w 2006 roku zaczynało się pojedynkiem Dunsparce’ów próbujących zebrać pierwszą nagrodę na Dunsparce’u przeciwnika. W późniejszym EX-onie wyszły alternatywne startery. Najważniejszym jest chyba Holon’s Castform, pozwalający dobrać do pięciu kart za jedną energię, a w późniejszej fazie gry służący jako energia. Jest on blisko związany z Pokemonami-δ, ale o nich opowiem może kiedy indziej. Podstawowe informacje na ich temat możecie znaleźć w ostatnim artykule Bonka, który polecam.  
Jeśli chodzi o Trainery to widać, że po włożeniu Supporterów, stadionów i 4 Rare Candy szybko się kończy miejsce. Celio’s Network i Professor Elm’s Training Method (w skrócie PETM) to nasze główne wyszukiwarki Pokemonów, które dobrze się uzupełniają: o ile Celiosem wyszukamy Basici, PETM pozwala nam wziąć Pokemona-ex z talii. Są to główne wyszukiwarki w formacie, ale szybsze talie mogą chcieć grać Dual Balla czy Great Balla (uwaga: to inny Great Ball niż obecnie). Niektóre rodzaje kart miały swoje dedykowane wyszukiwarki lepsze niż te bazowe, np. Rocket’s Poke Ball był „Itemową” wersją PETMa dla talii na pokemonach Dark (nie chodzi o typ, tylko np. o „Dark Dragonite’a” – ponownie odsyłam do artykułu Bonka).  
Jeśli zaś chodzi o dociąg, Steven’s Advice był chyba najlepszą kartą w formacie pełnym kart takich jak Dunsparce. Zazwyczaj dobierało się z niego 4 czy 5 kart, co było niewiarygodną liczbą na tamte czasy, bo większość dostępnych opcji to było „dobierz 3 karty” z pewnym warunkiem. Na przykład obecny w talii TV Reporter dobierał 3 karty, ale trzeba było następnie jedną odrzucić. Jest to główny dociąg w talii, bo była to jedna z nielicznych możliwości odrzucenia karty z ręki poza Supporterami z „Holon” w nazwie (jak np. Holon Farmer, który znajduje się w rozpisce). Brzmi nierealnie przy powszechnym użyciu kart takich jak Professor Sycamore czy Ultra Ball w obecnej karciance, ale tak było. W talii, gdzie główną akceleracją energii jest Metagross wyciągający energie z discarda, możliwość odrzucenia jednej karty przez TV Reportera i napędzenia całej maszyny była bardzo ważna. Jak już wspomniałem, ręce graczy były dość bezpieczne poza rzadkim Rocket’s Adminem. Dodajmy do tego fakt, że szeroko były grane dobieraczki tak jak Steven’s Advice, gracze zwykle mieli jakieś dodatkowe źródło kart w postaci chociażby Pidgeota i nikogo nie dziwi czemu Copycat był najlepszą  
wtasowywaczką w formacie. Nierzadko przeciwnik w momencie zagrania przez nas Copycata miał okolice 10 kart na ręku co pozwalało dokopać się do potrzebnych w danym momencie kart. Stąd „bezpieczna” alternatywa dla Copycata w postaci Professor Oak’s Research (obecnie Shauna) była mało popularnym wyborem.  
To tylko jeden przykład talii z formatu EX-on. Każdy z 16 dodatków z tej generacji przynosił do formatu coś nowego i zwykle powstawały z niego dwie, trzy, a może nawet więcej nowych talii. Wiele z nich opierało się na kombinacji kart nie występującej nigdzie indziej i w powyższym artykule ledwie liznęliśmy ten ogromny format. W następnej części postaram się przybliżyć inne typy talii niż ta powyżej (oparta na Stage 2 z atakerem-exem).

Do następnego razu!
Kakel