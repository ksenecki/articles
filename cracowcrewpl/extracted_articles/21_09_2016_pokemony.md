# Rodzaje kart – Pokemony  

October 21, 2016  
Kategorie: Artykuły, Zasady

Pokemon Trading Card Game jest grą karcianą, w której do rozgrywki wykorzystuje się jedynie oficjalne, licencjonowane karty. Istnieje wśród nich podział na trzy podstawowe typy kart, które pełnią różne od siebie role w trakcie rozgrywki, wzajemnie się przy tym uzupełniając. Dobranie ich w odpowiednich proporcjach podczas składania talii sprawi, że będzie ona działać płynnie i w pojedynkach z innymi graczami przyniesie nam liczne zwycięstwa. W poniższym artykule postaram się przybliżyć Wam rodzaje tych kart, ich podkategorie, a także kilka ciekawostek na ich temat.  
Rozpoczniemy od Pokemonów.  

KARTY POKEMONÓW  
Grając w PTCG wcielamy się w postać Trenera, posyłającego swoje Pokemony do walki z przeciwnikiem. Nic więc dziwnego, że karty Pokemonów są najważniejszymi kartami, w okół których buduje się całą swoją talię. Aby rozpocząć grę, musimy wystawić na stół przynajmniej jednego Podstawowego Pokemona (ang. Basic).  Podstawowe Pokemony możemy zagrywać z ręki na początku gry, a także później w czasie swojej tury przed wykonaniem ataku. Maksymalnie możemy posiadać na stole 6 Pokemonów (jeden aktywny i pięć w rezerwie), o ile nie zostało wprowadzone działanie żadnych innych kart powiększających lub pomniejszających obszar naszej ławki (ang. Bench). Aby rozpoznać, czy posiadany przez nas stworek jest rodzajem podstawowym, wystarczy spojrzeć w lewy górny róg karty lub znaleźć na nim słowo „Basic„.  
Każdy z naszych Pokemonów posiada swój typ i ilość punktów życia – HP (ang. Hit Points), które zamieszczone są w prawym górnym rogu karty.  
Rozróżniamy 11 typów Pokemonów. Każdy z typów, w założeniu twórców, charakteryzuje się specyficznymi atakami i zdolnościami, w oparciu o które możemy budować nasze strategie. Przykładowo Pokemony typu Fire (jak Charmander) dysponują atakami o relatywnie dużych kosztach, często  wymagającymi poświęcenia Energii, jednak w zamian zadają odpowiednio duże obrażenia. Z kolei Pokemony typu Water cechują się atakami pozwalającymi na manipulowanie Energią i pozwalającymi na ich cyrkulację pomiędzy członkami drużyny.  
Pokemony dysponują określonym arsenałem ataków. Niektóre znają tylko jeden, zdarzają się jednak stworki dysponujące dwiema lub nawet trzema technikami. Aby wykonać określony atak, Pokemon musi posiadać pod sobą wymaganą w jego opisie ilość kart Energii. W wypadku przedstawionego powyżej Charmandera, gracz musi podłożyć pod niego jedną Fire Energy (symbol płomienia) oraz jedną dowolną Energię – oznaczoną gwiazdką w białym okręgu. Rozróżniamy ataki proste, które jedynie zadają obrażenia, lub nieco bardziej zaawansowane. W tym drugim przypadku znajdziemy pod nimi opis ich działania.  
Wiele z Pokemonów posiada swoje słabości (ang. Weakness) i odporność (ang. Resistance). Nie jest to jednak zasada odnosząca się do każdego Pokemona, co widać na przykładzie Charmandera. Charmander jest podatny na ataki typu Water, które zadają mu dwa razy więcej obrażeń, jednak nie cechuje się odpornością na żaden typ ataków. Gdyby było inaczej, wówczas otrzymałby o 20 mniej obrażeń od wskazanego na karcie typu Pokemona.

Podczas pojedynku Trener może wycofać swojego Aktywnego Pokemona i zastąpić go stworkiem znajdującym się na ławce. Aby tego dokonać, musi „opłacić” koszty wycofania (ang. Retreat). Oznacza to w praktyce, że powinno się usunąć taką ilość dowolnych energii, jaka jest wskazana w lewym dolnym rogu karty. Na przykład Charmander, aby wycofać go na ławkę, musi odrzucić spod siebie dwie dowolne Energie. Zdarzają się jednak Pokemony, które nie posiadają kosztów wycofania. Oznacza to wówczas, że możemy wycofać je na ławkę bez konieczności spalania podłożonych pod nie Energii. Koszty wycofania można także redukować lub pominąć, przy pomocy kart Trainerów (np. Float Stone, Escape Rope lub Olympia).  
Niektóre z Podstawowych Pokemonów mogą przechodzić ewolucję, przechodząc na wyższe i silniejsze stadia (ang. Stage 1 i Stage 2). Zwykle wyższe stadia rozwoju charakteryzują się silniejszymi atakami i większą ilością HP. Wiele z nich uczy się także pasywnych zdolności zwanych Ability, które znacznie zwiększają ich siłę w czasie pojedynku. W setach z serii XY dodano także specjalną mechanikę, nazywaną Break Evolution. Pozwala ona ewoluować nasze Pokemony jeszcze bardziej. Idealnym przykładem takiej ewolucji jest Froakie.  

Karty ewolucji zagrywamy, kładąc je na poprzedniej formie Pokemona i pozostają tam one przez cały czas, dopóki stworek nie zostanie znokautowany. Od tego momentu nie możemy już korzystać z ataków znanych przez niższe stadium ewolucyjne, chyba że w grze znajduje się specjalna karta pozwalająca na korzystanie z nich. Nieco inaczej funkcjonuje Break Ewolution, która pozwala Pokemonowi na zachowanie znanych dotychczas przez jego poprzednią formę ataków. Break zachowuje także słabość, odporność i koszty wycofania swojej niższej formy. Karty Break  
Evolution zagrywamy poziomo, zakrywając jedynie górną połowę poprzedniego stadium. Jeżeli nasz Pokemon traci wszystkie punkty życia, wówczas do stosu kart odrzuconych (ang. Discard Pile) wędrują wszystkie jego formy ewolucyjne – od Podstawowej, aż do Break Evolution.  
Istnieją również specjalne karty Podstawowych Pokemonów, tak zwane Pokemony EX. W odróżnieniu od zwykłych stworków, EXy cechują się dużo silniejszymi atakami oraz większą ilością HP. Choć wydawać się może, że w związku z powyższym granie EXami jest niezwykle opłacalne, w praktyce  
istnieje pewna niedogodność – jeżeli nasz przeciwnik pokona naszego Pokemona EX, zamiast jednej ciągnie dwie karty nagród. Mega Ewolucje znane z gier XY i ORAS również pojawiły się w PTCG jako specjalne karty M Pokemon EX. Są to ewolucje Pokemonów EX, a ich zagranie sprawia, że automatycznie kończymy turę, chyba że pod podstawową formą M Pokemona EX znajdował się specjalny item – Spirit Link z wizerunkiem danego stworka.  

Choć na pozór mogą wyglądać podobnie do Podstawowych Pokemonów, nieco inną mechaniką cechują się Skamieliny, czyli tzw. Restored Pokemon. Aby je zagrać, musimy skorzystać ze specjalnej karty trenera nazywanej Fossilem (dla Omanyte, Kabuto, Anorith, Lileep, Tyrunt, Amaura  
itd.) lub Old Amber (w przypadku Aerodactyla). Karty te pozwalają graczowi na sprawdzenie siedmiu spodnich kart w swojej talii i zagraniu znalezionego tam Restored Pokemona na ławkę. Skamielin nie możemy zagrać na początku swojej tury jako Podstawowego Pokemona, dlatego w  
taliach, które na nich bazują, zawsze zamieszcza się też inne stworki.

Wraz z rozszerzeniem Sun & Moon pojawi się kolejny rodzaj specjalnych kart – Pokemony GX. Choć siłą swoich ataków i ilością HP przypominają one nieco Pokemony EX (za ich pokonanie przeciwnik również zbiera ze stołu dwie nagrody), GXy dysponują dodatkowym atrybutem – Atakiem GX. Gracz może wykonać tę technikę tylko jeden raz w ciągu całego meczu. Nie ma znaczenia, czy gra się więcej niż jednego GXa w talii, po użyciu tej techniki  
przez dowolnego ze Stworków, Trener nie może już z niej korzystać do skończenia gry. Wykorzystanie ataku GX oznacza się specjalnym GX Markerem.  
W talii możemy umieścić maksymalnie cztery karty Pokemona o tej samej nazwie. W praktyce oznacza to, że możemy mieć w decku maksymalnie cztery karty przedstawiające Charmandera, nawet jeżeli każda z nich różni się grafiką oraz posiadanymi atakami i pochodzą z różnych setów. Inaczej byłoby w przypadku karty o nazwie Blaine’s Charmander – w tym wypadku jest to zupełnie inny Pokemon i w talii możemy mieć wówczas 4 kopie Charmanderów i 4 kopie Blaine’s Charmanderów.  
Skoro wspomniałem o Blaine’s Charmanderze, warto powiedzieć, że poza wymienionymi wyżej stworkami w długiej historii PTCG występowało też wiele innych specjalnych rodzajów Pokemonów. Z powodu występującej co roku rotacji Pokemony te przestały być grane, jednak wielu starszych wyjadaczy wciąż pamięta mechaniki i strategie z nimi związane. Poniżej postaram się pokrótce przybliżyć te karty. Od tego momentu nie musisz już  
czytać, jeżeli jesteś zainteresowany jedynie poznaniem aktualnych mechanik w grze. Poniższe Pokemony nie są już grane w formacie Standard i ta część artykułu ma jedynie charakter informacyjny. 

SPECJALNE RODZAJE KART POKEMONÓW W PRZESZŁOŚCI  
Baby Pokemon – czyli Pokemony Dzieci, zagościły w PTCG wraz z wprowadzeniem do uniwersum Kieszonkowych Potworów możliwości hodowli (ang. breeding). Twórcy sprawili, że kilka ze znanych Podstawowych Pokemonów otrzymało nagle niższe stadia ewolucyjne, możliwe do zdobycia  
jedynie poprzez wyklucie ich z jajek. W PTCG Pokemony Dzieci można było zagrywać na tej samej zasadzie jak Basici, jednak w odróżnieniu od tych drugich były one znacznie słabsze, ich ataki nie zadawały obrażeń i posiadały one niewielką ilość HP. Początkowo, aby zrekompensować te niedogodności, podczas atakowania Baby Pokemona trzeba było rzucać monetą, aby sprawdzić, czy atak był skuteczny. Z czasem zrezygnowano z tej mechaniki. Ostatni raz ten rodzaj kart pojawił się w rozszerzeniu HeartGold & SoulSilver z 2010 roku.  

Dark Pokemon – Mroczne Pokemony, pojawiły się w PTCG kilkakrotnie i za każdym razem miały reprezentować zepsute, złe Pokemony. Pierwszy raz przedstawiono je w powiązaniu z Zespołem R, jednak z czasem te zostały po prostu zastąpione przez stworki należące do Rocketsów. Dodatkowe
zamieszanie wywołało wprowadzenie w II Generacji dodatkowego typu „Dark”, który jak się wydawało, przekreślił szanse na powrót tej mechaniki.
Tak się jednak nie stało, bo w dodatku EX: Team Rocket Returns z 2004 roku Dark Pokemony wróciły, tym razem cechując się tym, że oprócz
właściwego sobie typu, posiadały też drugi, dodatkowy typ – właśnie Dark.

Light Pokemon – stworki te miały być przeciwieństwem Pokemonów Dark w dodatku Neo Destiny z 2002 roku i pojawiły się jedynie w tym rozszerzeniu. W przeciwieństwie do Mrocznych Pokemonów, Pokemony Światła cechowały się większą ilością HP i atakami, które pomagały  
pozostałym stworkom w czasie walki (np. leczyły). Ich pojawienie się w secie Neo Destiny miało sugerować jedną z dwóch ścieżek, jakie mógł wybrać trener i wpływ jego decyzji na trenowane przez niego Pokemony.  

Owner’s Pokemon – Pokemony Trenera oznaczały stworki, które były trenowane przez jakiegoś osobnika, najczęściej Gym Leadera lub członka Elitarnej Czwórki. Koncepcja ta pojawiła się dość wcześnie, w rozszerzeniu Gym Challenge z 2000 roku. Pokemony należące do jakiejś postaci miały przed swoją nazwą jej imię. Dotyczyło to także Podstawowych Stworków, tak jak wspomniany wyżej Blaine’s Charmander. Choć z czasem pojawiały się coraz rzadziej, takie karty występują jeszcze od czasu do czasu, głównie jako Promo. W serii Platinum zastąpiły je tzw.Pokemony SP.  

Pokemon-ex – pierwszy raz koncepcja Pokemonów-ex została przedstawiona w rozszerzeniu EX: Ruby & Sapphire z 2003 roku. W założeniu twórców miały być silniejsze iposiadać większą ilość HP. Aby wyrównać dysproporcje, jakie dawało posiadanie takich stworków w talii, za ich pokonanie można było zabrać dwie nagrody. Dodatkowo niektóre Pokemony dysponowały atakami, zadającymi Pokemonom-ex zwiększone obrażenia (np. Grumpig z setu EX: Deoxys). Aby zachować balans i nie faworyzować tego rodzaju Pokemonów, twórcy często wprowadzali karty, które z  
nie współgrały z Pokemonami-ex (np. Sitrus Berry z setu EX: Unseen Forces).  

Pokemon☆ – znane także jako Pokemony Star, były to ultra rzadkie karty, które prezentowały alternatywne wersje kolorystyczne niektórych Pokemonów (Shiny). Po raz pierwszy pojawiły się w dodatku EX: Team Rocket Returns i można było grać jedynie jednego takiego Pokemona w całej  
talii. Decyzja o tym była podyktowana licznymi bonusami i korzystnymi efektami ataków lub zdolności, jakie posiadały te stworki. Pokemony Star nie wymagały ewoluowania, aby można było zagrać je na stół.

Pokemon LV.X – Pokemony te pojawiły się w rozszerzeniu Diamond & Pearl i zastąpiły popularne dotąd Pokemony Star i Pokemony-ex. Podobnie jak niegdyś exy, Pokemony LV.X posiadają podobne atrybuty – są silniejsze, mają więcej HP i rzadziej się trafiają. W odróżnieniu jednak od swoich poprzedników, za ich pokonanie przeciwnik nie otrzymywał dwóch nagród. Działo się tak, ponieważ LV.X można było zagrać jedynie jako kartę ewolucji i tylko wówczas, gdy jego wcześniejsza forma była naszym Aktywnym Pokemonem. Te stworki mogły też (podobnie jak BREAK Evolutions) korzystać z ataków i zdolności swoich wcześniejszych form.  

Pokemon PRIME – Pokemony PRIME po raz pierwszy wprowadzono w rozszerzeniu HeartGold & SoulSilver jako zastępstwo dla Pokemonów LV.X. Nie istniała żadna specyficzna zasada, warunkująca możliwość ich zagrania. Zamiast tego traktowało się je jak zwyczajne karty Pokemonów Podstawowych lub Ewolucji, w zależności od tego, w jaki sposób charakteryzowała je karta. Były one silniejsze od zwykłych Pokemonów i cechowały się specyficznym designem, odróżniającym je od pozostałych kart.  

Pokemon LEGEND – wprowadzono je do PTCG w tym samym rozszerzeniu co Pokemon PRIME’y. Ich specyfika polegała na tym, że składały się z dwóch kart i aby można je było zagrać, trzeba było wystawić z ręki jednocześnie obie ich połówki. Jedna karta zawsze zawierała nazwę, HP oraz typ, natomiast druga z kart posiadała także ataki, słabości i odporności oraz koszty wycofania. Ponieważ karty LEGEND zawierały takie same nazwy, w sumie w talii można było grać maksymalnie po dwie kopie tej samej połówki. Nie można ich było zagrywać na początku rozgrywki, nawet jeżeli posiadało się na ręce obie połówki.

Pokemon δ – Pokemony Delta Species to specjalny rodzaj kart, który pojawił się w rozszerzeniu EX: Delta Species. Według twórców stworki przedstawione na tych kartach zostały poddane działaniu fal elektromagnetycznych, wygenerowanych przez naukowców próbujących odnaleźć Mew. W rezultacie Pokemony te poddane zostały mutacji i zmianie uległ ich typ. Niektóre zyskały zupełnie inny niż dotychczas, pozostałe otrzymały dodatkowy typ – Metal (analogicznie do nowszych wersji Dark Pokemonów). Zachowały one swoje pierwotne odporności i słabości. Pomimo posiadania przy swoim imieniu symbolu δ, Pokemony te mogą ewoluować ze zwykłych stworków i vice versa. 